<html>
<head>
	<title>BÉFSZÉSZ</title>
	<link rel="stylesheet" href="style.css"/>
	<meta name="viewport" content="width=device-width, initial-scale=1.0"/>
	<meta http-equiv="Content-type" content="text/html; charset=utf-8"/>
</head>
<body>
	<header>Börtönben Élő Fogyatékos Személyek Érdekvédelmi Szervezete</header>
	<div id="menu">
		<div class="dropdown"><a class="dropbtn" href="index.html">A szervezetről</a></div><div class="dropdown"><a class="dropbtn" href="tagjaink.html">Vezetőség</a></div><div class="dropdown"><a class="dropbtn" href="programjaink.html">Programjaink</a></div><div class="dropdown1"><a class="dropbtn">Hogyan segíthetsz?</a><div class="dropdown-content"><a href="onkentesseg.html">Önkéntesség</a><a href="szamlaszam.html">Anyagi támogatás</a></div></div><div class="dropdown"><a class="dropbtn" href="penzugyek.html">Pénzügyek</a></div><div class="dropdown"><a class="dropbtn" href="kapcsolat.html">Kapcsolat</a></div>	</div>
	<div id="root">
		<h1>Programjaink</h1>
		<p>Szervezetünk fő profilja - ahogy azt a nevünk is sugallja- a börtönben élő fogyatékos személyek megsegítése, a börtön, a jog, és az érintett személy közötti megfelelő kommunikáció létrejöttének támogatása.</p>
		<p>Célunk, hogy a büntetésvégrehajtás minden színterén megvalósuljon az akadálymentesség, beleértve a kommunikációs nehézségek leküzdését a fogyatékossággal élő személyek számára készített könnyen érthető szövegek által, illetve a tárgyi környezet akadálymentesítését is. Úgy gondoljuk, hogy  tevékenységünkkel nem csak a fogyatékos személyek, de a gyengébb olvasási képességekkel, esetleg alacsonyabb iskolai végzettséggel rendelkező személyeknek is segíthetünk jogaik megismerésében, az épületek akadálymentesítésével pedig az időskorú fogvatartottak életét tehetjük egyszerűbbé.</p>
		<p>Tagjaink területileg meghatározott szakmai teamekben - melyekben találunk jogászokat, gyógypedagógusokat, börtönben dolgozó személyeket, és börtönben élő fogyatékos személyeket, mint participatív résztvevőket- dolgoznak együtt a büntetésvégrehajtáshoz kapcsolódó jogi szövegek, törvények, rendelkezések, és egyéb tájékoztató információk könnyen érthető szöveggé alakításán.</p>
		<p>A fent leírtak megvalósításához komplex programot dolgoztunk ki, mely kiterjed a speciális iskolákban tanuló fiatalok körében, könnyen érthető formában  végezett prevencióra, melynek során igyekszünk a fiatalokat megismertetni törvényben foglalt jogaikkal és kötelességeikkel. Ezen felül participatív segítőink beszámolói nyomán hiteles képet kaphatnak a börtönéletről, szintén könnyen érthető formában.</p>
		<p>Programunk kiterjed továbbá a már büntetőeljárásban gyanúsítottként jelen lévő fogyatékos személyekre is. Munkánk ezen területén elsősorban a gyanúsítottaknak kiadott jogi tájékoztató akadálymentesítésével igyekszünk hozzájárulni ügyfeleink törvény előtti egyenlőségének biztosításához, továbbá folyamatos lobbytevékenységet folytatunk annak érdekében, hogy a gyanúsítottak tájékoztatása során egy gyógypedagógus is jelen lehessen, biztosítva ezzel a tájékoztató maximális megértését.</p>
		<p>Munkánk harmadik szegmense a börtönben élő fogyatékos emberek támogatása és ezzel annak biztosítása, hogy ezen személyekre fogyatékosságuk ne rójon plusz büntetést ép társaikkal szemben.  E tevékenységünk a tárgyi környezet hozzáférhetővé tételének megvalósulását, valamint a kommunikációs akadálymentesítést foglalja magába.</p>
		<p>Fontos kiemelni, hogy mindezek mellett érzékenyítő tréningek keretében igyekszünk felkészíteni a büntetésvégrehajtásban dolgozókat a speciális igényekkel rendelkező fogvatartottakkal való professzionális munkára.</p>
		<p>Hiszünk benne, hogy tagjaink multidiszciplináris szemléletű közös munkájának köszönhetően élhetőbbé tehetjük a börtönben vagy gyanúsítottként eltöltött időt a fogyatékos személyek számára is, valamint megelőzhetjük a fiatalok kriminalizálódását.</p>

	</div>
</body>
</html> 